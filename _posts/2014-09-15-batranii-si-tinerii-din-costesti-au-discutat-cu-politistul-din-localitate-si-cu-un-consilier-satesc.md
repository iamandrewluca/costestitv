---
id: 2329
title: Bătrânii și tinerii din Costești au discutat cu polițistul din localitate şi cu un consilier sătesc
date: 2014-09-15T19:49:31+03:00
author: Mircea
layout: post
guid: http://costestitv.info/?p=2329
permalink: /stiri/batranii-si-tinerii-din-costesti-au-discutat-cu-politistul-din-localitate-si-cu-un-consilier-satesc/
image: /wp-content/uploads/2014/09/1-52a55f8f5a.jpg
categories:
  - Social
  - Știri
---
Săptămâna trecută, în satul Costești, în sala de ședințe a Asociației Obștești „Compasiune” au avut loc două ședințe de informare, atât a bătrânilor din localitate, cât și a tinerilor, despre drepturile cetățeanului și serviciile publice.<!--more--> Principalii invitați au fost Vasile Postică, șeful de post al secției de Poliție din satul Costești, și Natalia Petrea, consilier local.

Din informația prezentată, participanții s-au familiarizat cu activitatea și problemele cu care se confruntă angajații postului de poliție. Vasile Postică a adus la cunoștința participanților informații despre infracțiunile, furturile comise, utilizarea drogurilor, încălcarea regulilor de circulație, care de multe ori se comit nu doar din vina șoferilor, dar și a pietonilor. Omul legii a îndemnat participanții să se implice în depistarea cazurilor, când este posibil, să ofere informații și să nu fie indiferenți față de cei care suferă în urma infractorilor care conștient încalcă legea.

Au urmat întrebări despre cazuri concrete, când infractorul nu este reținut, ori după părerea celor prezenți, nu este pedepsit conform legii. Nu a fost scăpat din vedere nici fenomenul violenței în familie, care mai persistă în satele noastre. După o prezentare amplă a situației la acest capitol, Vasile Postică a fost de acord cu idea participanților, că în satul nostru este binevenită și necesară crearea unui Centru de plasament temporar al victimelor, ori de izolare a agresorului, care ar oferi servicii nu doar pentru satul Costești, dar și pentru întreg raionul.

Sătenii au apreciat lucrul intensiv pe care îl realizează postul de Poliție, și au susținut unanim ideea că pentru un sat atât de mare cu aproximativ 12000 de locuitori, este necesar de suplinit mai mult personal pentru secția de Poliție. La final, Vasile Postică a menționat că: „Este foarte bine că se organizează astfel de evenimente, unde putem oferi o informație veridică și directă cetățenilor.” Nicolae Grigoriță, vicepreședintele Consiliului Local al Tinerilor din Costești a apreciat ședința drept: „Foarte interactiv și practic, mă bucur că am avut ocazia să interacționăm direct cu Poliția”.

La încheiere, șeful de post a repartizat materiale informative din care cetățenii pot obține informații privitoare la datele de contact, locația, orele de lucru ale Poliției și alte sfaturi utile pentru cetățeni.

A doua ședință de informare a fost realizată de către consiliera Natalia Petrea care, într-un limbaj înțeles tuturor, a vorbit despre rolul Consiliului local în administrarea publică a satului. Unii din participanți au auzit pentru prima oară despre structura consiliului, despre responsabilitatea consilierilor în raport cu deciziile votate și emise de către Consiliu.

“Un consiliu sătesc poate activa eficient doar când există o comunicare permanentă și eficientă între APL și cetățeni. Atâta timp cât se vorbește în stradă, doar între cetățeni despre anumite probleme și nu sunt aduse la cunoștința consiliului printr-o scrisoare, cerere sau altă formă de conștientizare cu participarea directă la ședințele de lucru a consiliului, cetățenii nu pot aștepta soluționarea lor în termenii doriți. Prin urmare, se cere o implicare mai activă a cetățenilor în procesul de luare a deciziilor”, a mai menționat Natalia Petrea.

Din întrebările adresate consilierului local s-a observat că, deși sunt la o vârstă înaintată, pensionarii nu doresc să rămână uitați și trecuți cu vederea. Din spusele lor, în multe din realizările satului se găsește și o parte din munca și meritul lor. Bunăoară, consilierul prezent a fost întrebat de ce în agenda de lucru a Primăriei nu se găsește planificată o acțiune de 1 octombrie – Ziua Internațională a Persoanelor în Etate, și de ce cu ocazia acestei zile nu sunt acordate cel puțin niște diplome sau alte mențiuni pentru bătrânii ce și-au adus contribuția la dezvoltarea și prosperarea satului Costești. Atât persoanele în etate, cât și tinerii prezenți și-au exprimat dezacordul cu întocmirea listelor cu persoanele care beneficiază de ajutor social, de ajutorare a bătrânilor pentru perioada rece a anului. Participanții s-au arătat nemulțumiți și de felul cum decurge implementarea proiectului de construcție a sistemului de canalizare a localității, lipsa paginii web a satului unde cetățenii ar putea fi familiarizați cu activitatea Consiliului, dar și a Primăriei. Natalia Petrea şi-a exprimat încrederea, că la ședințele următoare ale Consiliului, va obține o informație amplă cu care va veni în fața sătenilor în cel mai apropiat timp, totodată menționând: „Susțin foarte mult astfel de întruniri a persoanelor în etate împreună cu tinerii, unde împreună putem identifica probleme concrete ale ambelor generații, iar noi, ca aleși locali, să le putem oferi un feed-back pozitiv!”

Tot în cadrul acestui proiect, pe parcursul lunilor septembrie și octombrie, urmează a fi desfășurate și alte întâlniri cu persoanele în etate şi tinerii din localitate. Specialiști din domeniul sănătății și asistenței sociale, precum și din domeniul juridic, vor informa cetățenii despre legislația în vigoare, serviciile oferite comunității, precum și modul implementării lor în practică. Fără îndoială, participanții vor afla răspunsul la multe întrebări și situații de care au nevoie și cu care se întâlnesc foarte des în viața de zi cu zi.

Sursa <a href="http://ialovenionline.md" target="_blank">Ialovenionline</a>