---
id: 2278
title: '(INTERVIU) Lilian Popescu: „Republica Moldova are încă multe de făcut pentru a repara greşelile din trecut”'
date: 2014-09-10T15:34:39+03:00
author: Mircea
layout: post
guid: http://costestitv.info/?p=2278
permalink: /stiri/interviu-lilian-popescu/
image: /costestitv/wp-content/uploads//2014/09/dsc_0044.jpg
categories:
  - Politică
  - Social
  - Știri
---
**Președintele raionului Ialoveni, Lilian Popescu a vorbit, în cadrul unui interviu acordat portalului TRIBUNA, despre realizările sale în această funcție, problemele cu care se confruntă raionul pe care îl conduce, cum se va implica în <!--more-->campania electorală din 30 noiembrie, 2014, dar și dacă este mulțumit de modul în care activează coaliția de la guvernare.**

**T.: Sînteți președintele Consiliului raional Ialoveni din octombrie 2013. Ce ați reușit să realizați în această perioadă de timp?**

L.P.: Într-adevăr, am fost ales preşedinte la 4 octombrie 2013. Este o perioadă scurtă ca să pot trage linia şi să fac un rezumat a celor realizate în acest răstimp. În primul rînd, am continuat procesele începute, fiindcă am fost consilier raional şi am susţinut astfel de proiecte ca: construcţia centrului de business; apeducte în trei localităţi; canalizare în două localităţi; deschiderea unei case comunitare pentru copii în situaţii de risc; centre de resurse în trei şcoli ş.a. Dintre proiectele noi începute aş menţiona: centre de resurse în două şcoli; mini-stadioane de fotbal două localităţi; s-a proiectat şi a început construcţia drumului Moleşti – Costeşti de 38 000 000 lei; am iniţiat procedura de participare la proiectul Băncii de Dezvoltare a Consiliului Europei privind construcţia de locuinţe sociale. Aş menţiona şi faptul că în 2014 am reparat şi întreţinut de două ori mai multe drumuri locale. De asemenea, în satul Costeşti a început construcţia halei de ambalare a producţiei agricole la standarde europene.

Sînt multe de relatat, dar vreau să spun că aceste proiecte şi investiţii au loc datorită unei echipe bune care stă în spatele meu, formată din consilieri raionali, vicepreşedinţi şi toţi angajaţii din cadrul Consiliului Raional. Vreau să remarc că în această perioadă în raionul Ialoveni toate gimnaziile, liceele, grădiniţele, centrele de sănătate, spitalul raional şi alte instituţii care deservesc populaţia raionului au activat după normele stabilite cu toate că multe dintre ele nu au avut acoperire totală de la bugetul de stat.

**T.: Care sînt trei probleme cele mai grave cu care se confruntă raionul Ialoveni?**

L.P.: În raionul Ialoveni, aprovizionarea cu apa constituie o problema stringentă, deoarece sursele de apă sînt distribuite neuniform în teritoriu, iar calitatea ei în foarte multe cazuri nu corespunde standardelor naționale existente. Astfel, în localitățile rurale nu sînt asigurate surse îmbunătățite de apă, cu centralizarea alimentării, fapt ce condiționează riscul îmbolnăvirii populației. De aici rezultă şi a doua problemă – lipsa canalizării apelor uzate care duce la poluarea mediului prin contaminarea apelor de suprafață și a celor subterane. Şi, nu în ultimul rînd, este problema drumurilor – Republica Moldova este codaşă la acest capitol, iar raionul Ialoveni nu are o situaţie mai îmbucurătoare.

**T.: Ați părăsit fracţiunea PL şi ați aderat la PD. Ce a stat la baza acestei decizii? Ce v-a nemulțumit cel mai mult în PL? Nu regretați?**

L.P.: Da, este adevărat. Decizia mea s-a bazat mai mult pe faptul că persoanele cu adevărat dedicate muncii şi ţelurilor Partidului Liberal nu sînt susţinute şi promovate, iar în aceste condiţii nu mi-am mai regăsit esenţa şi motivaţia în aceasta echipă. Faptul că sînt membru unui alt partid nu mi-a schimbat viziunile şi nici dorinţa de a aduce folos oamenilor. Nu am regrete pentru ceea ce am făcut pînă acum – regret doar lucrurile pe care ar fi trebuit să le fac, şi nu le-am realizat.

**T.: Consiliul raional Ialoveni este condus de o majoritate formată din consilierii democraţi şi liberal-democraţi. Este mai ușor de a adopta acum o decizie? Apar divergențe pe marginea unor subiecte?**

L.P.: În activitatea fiecărui preşedinte de raion apar divergenţe, dar cel mai important este la timp să te oprești și să analizezi care este impactul anumitor decizii și acolo unde este posibil să remediezi rapid situaţia. În acest context, cred că cel mai important lucru în luarea unor decizii trebuie să fie beneficiul colectivităţii şi nicidecum interesele politice sau personale.

**T.: Dvs. personal vă veți implica în campania electorală din 30 noiembrie, 2014? Cum anume?**

L.P.: Rezultatele unei campanii electorale depind în mare parte de munca pe care o depune fiecare membru de partid. Voi munci și voi încerca să aduc folos prin munca pe care o fac atît Partidului Democrat, cît şi locuitorilor raionului.

**T.: Sînteți mulțumit de modul în care activează coaliția de la guvernare?**

L.P.: Parţial. Obiectivul principal al Coaliţiei de guvernare a fost liberalizarea regimului de vize şi aderarea la Uniunea Europeană, dar Republica Moldova are încă multe de făcut pentru a repara greşelile din trecut şi a implementa reforme în contextul integrării europene.

**T.: Ce așteptări aveți de la anul 2015, cînd vor fi și alegeri locale? Apropo, în acest context ce planuri aveți?**

L.P.: În ceea ce priveşte activitatea Consiliului raional, în anul 2015 urmează să finalizăm (să dăm în exploatare) Centrul de sprijinire a mediului de afaceri transfrontalier, finanţat de Uniunea Europeană, în valoare de aproape 2 mil. lei, care se afla în apropierea comunei Ruseştii Noi. O altă prerogativă este implementarea construcţiei locuinţelor sociale de care vor beneficia 94 de familii din raionul Ialoveni.

La capitolul planuri personale, pot spune că intenţionez să particip activ în alegerile locale pentru promovarea imaginii şi politicilor Partidului Democrat.

**T.: Pe o scară de la 1 la 10, cît de mulțumit sînteți de activitatea Dvs. în calitate de președinte al Consiliului raional Ialoveni ?**

L.P.: Ideal ar fi sa fim corecți cu noi înșine, să știm să ne apreciem obiectiv, dar așa ceva nu prea este posibil… Încrederea în forțele proprii trebuie să existe, dar din păcate de multe ori sînt plini de încredere în ei oameni la care nu toți vedem ceva de admirat.

**T.: Cu ce vă mîndriți cel mai mult în viață?**

L.P.: Cu familia mea! Familia îmi oferă înţelegere, dragoste, o vorbă bună la momentul potrivit, un zîmbet sincer în fiecare dimineaţă şi mă motivează să cred în mine şi în obiectivele mele. Sînt fericit şi împlinit, deoarece fac parte din viața soţiei şi celor trei copii ai mei.

**T.: Unde vă vedeţi peste 5 ani ?**

L.P.: Cu familia, bucurîndu-mă de viaţă.

Sursa: <a href="http://tribuna.md/2014/09/06/interviu-lilian-popescu-%E2%80%9Erepublica-moldova-are-inca-multe-de-facut-pentru-a-repara-greselile-din-trecut%E2%80%9D/" target="_blank">www.tribuna.md</a>