---
id: 3295
title: Roșiile de la Costești, în Uniunea Europeană!
date: 2015-01-03T23:52:26+03:00
author: Mircea
layout: post
guid: http://costestitv.info/?p=3295
permalink: /stiri/rosiile-de-la-costesti-in-uniunea-europeana/
image: /wp-content/uploads/2015/01/4e8c54bb3afcc0a13b5facb932fbf1fb.jpg
categories:
  - Social
  - Știri
---
**Exemplu // Folosesc tehnologii inovatoare în agricultură și cred că își pot construi un viitor acasă prin muncă și dăruire, iar roșiile din serele lor au ajuns să fie apreciate și de consumatorii din Uniunea Europeană**<!--more-->

El nu își poate imagina viața fără plante și pământ, iar ea nu s-a mai regăsit în fața picilor și a tablei ca profesoară, după ce a făcut studii superioare. În schimb, ambii spun că au găsit ceea ce îi face fericiți și împliniți &#8211; serele cu legume „împărătești” și via cu soiuri nobile de struguri în care se zbenguie cei doi copilași ai lor. Este vorba de Constantin și Rodica Bivol din satul Costești, Ialoveni, care au decis să lupte pentru o viață mai bună acasă și au investit în agricultură.

**Cu muncă și inovații poți să culegi roade frumoase**

„La început am făcut agricultură mai mult din necesitate, însă în timp îți dai seama că devine unica sursă de venit și te dedici în totalitate acestei activități. Mulți cred că riscul este mare când vrei să investești în agricultură, însă eu cred că, prin inovații, prin deschiderea față de informație, tehnologii și cu multă muncă, poți să culegi roade frumoase”, susține tânărul.

Cei doi agricultori îngrijesc de 14 ari de sere cu legume de soiuri performante, situate pe malul râului Botna pentru a avea acces la apă și sunt primii în localitate care au instalat un sistem de irigare prin picurare. Tot ei au fost cei care au apelat și la alte tehnologii noi, cum ar fi agrilul (un fel special de pânză – n.r.) care le protejează plantele de frig și îi ajută să iasă printre primii cu legumele la tarabe.

**Zece tone de roșii de la Costești, în supermarketurile din Europa**

Constantin Bivol afirmă că a urcat pe culmi care păreau intangibile, însă cu răbdare și credință a reușit. „Creștem în două cicluri roșii și castraveți. Vindem legumele timpuriu atunci când sunt la mare căutare pe piață, iar prețul a ajuns în acest an și la 20 de lei per kilogram. Am fost foarte mândri de faptul că roșiile noastre au ajuns și la consumatorii din Germania sau Italia, iar acest lucru s-a întâmplat datorită prieteniei care ne leagă de un agricultor cu inimă mare, Iurie Bivol de la Bardar, cel care a identificat parteneri și a livrat legumele noastre în supermarketurile acestor state comunitare”, a relatat Constantin.

Agricultorul spune că cele circa zece tone de roșii din serele sale au plecat în Europa la un preț de piață, însă a evitat cheltuielile suplimentare, cum ar fi cele ce țin de transportarea lor în capitală. „Problema pieței de desfacere este una acută și desigur pentru noi ar fi un vis frumos să cucerim piața europeană. Este dificil din cauza concurenței puternice și a competitivității slabe a produselor noastre. Este adevărat că gustul legumelor noastre nu poate fi comparat cu al celor turcești sau italiene. Doar legumele noastre au acest gust. Nu știu cum să vă zic. E ca gustul pâinii proaspete scoase din cuptor. Totuși, orice produs este iubit, mai întâi, cu ochiul. Europenii încă nu au descoperit miracolul acestei arome absolut deosebite și a legumelor care plesnesc de sănătate”, a afirmat fermierul.

**Din clasele școlii, în serele de pe malul râului Botna**

Bărbatul recunoaște că succesele nu ar fi apărut fără susținerea soției sale, care s-a implicat în tot ceea ce ține de munca la pământ fără să își imagineze că lucrurile ar fi putut să fie altfel. Rodica nu era deprinsă cu muncile agricole și, după ce a absolvit Facultatea de Politologie și Instruire Juridică, a devenit profesoară în localitate.

„M-am îndrăgostit de soțul meu iremediabil și, astfel, m-am îndrăgostit de grădină și de agricultură. Vedeți că nu se putea altfel. Îl urmăresc de multe ori cum se plimbă printre culturile care îi sunt atât de dragi. Parcă simte respirația oricărei frunzulițe și are în ochi duioșia unei mame când vede că plantele cresc sănătoase. M-am convins, prin exemplul soțului meu, că dacă crezi și te dăruiești, dar nu așa artificial, ci cu toată ființa, atunci neapărat vei reuși”, spune vădit emoționată Rodica.

**Mai departe, mână în mână**

Fosta profesoară nu a fugit de dificultățile muncii la câmp și a decis să facă lucrurile ca la carte. A beneficiat de oportunitățile programului „IFAD V”, prin care a obținut o finanțare de 60% din suma de jumătate de milion de lei pe care era necesar să o investească în sere. A participat la cursuri de instruire și a ajuns chiar și în Israel pentru a acumula experiență.

Cei doi tineri fermieri au reușit, pe lângă a dezvolta o afacere frumoasă în agricultură, să și ofere o șansă celor care vor să își câștige o bucățică de pâine, iar zilnic angajau zece muncitori sezonieri.

Rodica și Constantin Bivol susțin că succesele obținute se datorează în mare parte și subvențiilor primite, iar de aceste infuzii bănești depinde mai departe șansa de dezvoltare a agriculturii în R. Moldova.

Rodica și Constantin merg mână în mână printre plantele înalte care se apleacă de parcă i-ar proteja, iar în cale le aleargă cei doi copii ai lor. Astfel, tinerii fermieri de la Costești spun că anume pentru acest licăr din ochișorii lor vor continua să meargă pe acest drum și își doresc ca să extindă suprafețele de sere în timpul apropiat până la cinci mii de metri pătrați.

<span style="font-size: 14pt;"><strong>Sursa: <a href="http://ziarulnational.md/rosiile-de-la-costesti-in-uniunea-europeana/" target="_blank">www.ziarulnational.md</a></strong></span>