---
id: 1762
title: Centrul „Curaj” din Costeşti şi-a închis ușile pentru copiii care îl frecventau
date: 2013-11-19T23:35:34+03:00
author: Mircea
layout: post
guid: http://costesti.tv/?p=1762
permalink: /stiri/centrul-curaj-din-costesti-si-a-inchis-usile-pentru-copiii-care-il-frecventau/
original_post_id:
  - "1762"
image: /costestitv/wp-content/uploads//2013/11/phpThumb_generated_thumbnailjpg-2.jpg
categories:
  - Social
  - Știri
---
<p style="text-align: justify;">
  Centrul de zi pentru copii cu nevoi speciale „Curaj” din Costeşti, nu mai primește copiii după ce, în urma unui control, Centrul de Sănătate Publică Ialoveni a decis că acesta nu mai poate funcționa.
</p>

<p style="text-align: justify;">
  Primarul de Costești, Vasile Bortă, ne-a comunicat că copiii au fost trimiși acasă încă de la sfârșitul săptămânii trecute, din cauză că Centrul de Sănătate Publică Ialoveni a constatat că incinta instituției nu poate fi frecventată de copii şi a interzis chiar şi păstrarea produselor alimentare aici. Printre cele mai grave probleme ale Centrului se numără sistemul de electricitate defect şi consecințele unei inundații a încăperilor care a avut loc anul trecut. <!--more-->Totodată, edilul a mai spus că a emis ordin ca toţi angajații instituției să se prezinte la serviciu ca să nu se întrerupă executarea bugetului şi şi-a propus ca până la 1 decembrie să fie redeschise ușile Centrului.
</p>

<p style="text-align: justify;">
  Întrebat de ce problemele semnalate de medicii igieniști nu au fost rezolvate mai devreme, primarul ne-a răspuns că ce a fost posibil s-a făcut, dar vina îi aparține directoarei Centrului care nu s-a ocupat de buna funcționare a acestuia. În același timp, Vasile Bortă nu știe exact care va fi soarta Centrului „Curaj” mai departe, se vor face reparații în actualele încăperi sau îi va fi găsită altă locație. Şi nici care va fi bugetul instituției pentru anul viitor nu se știe, pentru că încă nu a fost elaborat bugetul satului.
</p>

<p style="text-align: justify;">
  Elena Mereacre, directoarea Centrului „Curaj”, spune că problemele menționate de Centrul de Sănătate Publică există de mai mulți ani deja, dar sunt ignorate de autoritățile publice până în prezent. „Într-adevăr, aerul din încăperile Centrului este umed, cu miros de mucegai, şi este nevoie urgentă de aparate de aer condiționat. Sistemul de canalizare este defect şi din această cauză nu funcționează baia. Din cauza sistemului electric nu lucrează nici boilerul, nici mașina de spălat şi nici mașina de gătit nu lucrează cum trebuie. Lipsesc dulapurile pentru copii, cărțile sunt vechi decontate din biblioteca din școală, din patru calculatoare lucrează doar unul, simulatoarele sportive sunt stricate, de la deschiderea Centrului nu s-a cumpărat nicio jucărie. Toate bunurile din Centru sunt cumpărate în cadrul proiectului şi au o vechime de 10 ani. În sala de sport am început să schimbăm podeaua putredă, dar după ce am turnat betonul ni s-a spus că nu mai sunt bani. Întâmplător am găsit o sursă externă şi am cumpărat un covor pe care l-am așternut deasupra şi activăm. La nenumăratele adresări la Primărie am fost ne auziți. Ce-i drept, în 2011, când a fost ales, actualul primar a promis înlăturarea problemelor, dar toate au rămas doar vorbe goale.”
</p>

<p style="text-align: justify;">
  Deşi este directoare a Centrului şi, conform regulamentului, poartă răspundere pentru tot ce se face aici, Elena Mereacre spune că de ani de zile nu are acces la banii alocați pentru Centrul „Curaj” şi nici măcar la informațiile referitoare la planificarea şi executarea bugetului. „Este neclară situația cu energia electrică. Deoarece ne aflăm în incinta liceului „Olymp”, consumul de curent trece prin contorul comun iar cheltuielile sunt suportate de către liceu. Primăria, de mai multe luni, nu întoarce banii pentru curent din care cauză directorul ne avertizează cu evacuarea. Pe de altă parte, Centrul nu poate să nu aibă bani în buget pentru acest scop, dar la Primărie nu este primit ca directorul să-şi bage nasul la gestionarea banilor instituției pe care o conduce,” a ironizat Elena Mereacre.
</p>

<p style="text-align: justify;">
  După controlul efectuat de Centrul de Sănătate Publică Ialoveni la 2 septembrie 2013, directoarea Centrului s-a adresat la Primărie cu demersuri ca să fie rezolvate problemele semnalate. „În loc să înlăture neajunsurile, ca să primim autorizația de funcționare, primarul face încercări de a mă elibera din funcție. Dar cel mai grav este că din cauza insinuărilor şi a nepăsării autorităților faţă de condițiile de aici, angajații pleacă de la Centru. Numai anul acesta au plecat cinci angajați cu funcții de bază. Din lipsă de cadre, locurile au rămas vacante până în prezent”, a mai spus directoarea.
</p>

<p style="text-align: justify;">
  Centrul de zi pentru copii cu nevoi speciale „Curaj” a fost deschis în anul 2004 la inițiativa Asociației Obștești „Compasiune”, în parteneriat cu Primăria Costești şi în rezultatul unui proiect finanțat de FISM. Peste câțiva ani, instituția a fost declarată de nivel raional, şi transmisă în gestiunea Primăriei Costești. Finanțarea acesteia se face în mod egal de la Guvern, de la Consiliul raional Ialoveni şi de la Primărie.
</p>

<p style="text-align: justify;">
  La început Centrul era frecventat de circa 60 de copii din familii sărace şi cu dizabilități din Costeşti, Moleşti şi Hansca, însă numărul acestora a scăzut pe parcurs. Potrivit Elenei Mereacre, din cauza condițiilor nefavorabile, instituția a devenit neatractivă pentru copii.
</p>

<p style="text-align: justify;">
  Amintim că IaloveniOnline a publicat o secvență din raportul Curții de Conturi care a constatat că administrația publică locală din Costești a achiziționat un automobil „Şkoda” pentru organul executiv (Primărie), în valoare de 240 mii de lei, inclusiv 160 mii de lei economisiți din finanțarea activității Centrului „Curaj”. Bugetul Centrului de zi pentru copii cu nevoi speciale „Curaj” a constituit 776 mii de lei în anul 2011 şi 1059,9 mii de lei în anul 2012. Primarul Vasile Bortă ne-a spus că bugetul pentru anul 2014 încă nu este elaborat, pentru că se așteaptă cifrele de la Direcția Generală Finanțe Ialoveni.
</p>

<p style="text-align: justify;">
  La 11 noiembrie 2013, IaloveniOnline a depus la Direcţia Generală Finanțe o cerere de acces la informație şi a solicitat bugetul detaliat al satului Costești cu executarea acestuia pentru anii 2011, 2012 şi 2013. Șeful Direcției, Valeriu Racu, ne-a sugerat să venim peste o lună şi să vedem ce răspuns ne va da.
</p>

<p style="text-align: justify;">
  Sursa<a href="http://ialovenionline.md/"> Ialovenionline</a>
</p>