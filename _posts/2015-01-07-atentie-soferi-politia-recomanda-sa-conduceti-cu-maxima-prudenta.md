---
id: 3312
title: Atenție șoferi ! Poliția recomandă să conduceți cu maximă prudență !
date: 2015-01-07T22:22:01+03:00
author: Mircea
layout: post
guid: http://costestitv.info/?p=3312
permalink: /stiri/atentie-soferi-politia-recomanda-sa-conduceti-cu-maxima-prudenta/
image: /costestitv/wp-content/uploads//2015/01/ninsoare_si_inspectori-528x264.jpg
categories:
  - Social
  - Știri
---
În condiţiile climaterice actuale (burniţă sau ninsoare), fenomene meteo ce pot afecta siguranţa circulaţiei rutiere, Inspectoratul de Poliție Ialoveni recomandă participanţilor la trafic, atât conducătorilor de vehicule, cât şi pietonilor, să manifeste maximă prudenţă şi să respecte cu stricteţe regulile de circulaţie.<!--more-->

Poliția recomandă, în special, conducătorilor auto să adopte o manieră prudentă de conducere şi să adapteze permanent viteza de rulare la condiţiile de drum şi trafic.

Astfel, chiar dacă vă aflaţi în localităţi sau în afara lor, iar partea carosabilă este umedă ori acoperită de ghețuș sau zăpadă, trebuie să circulaţi cu o viteză care să permită oprirea în siguranţă, având în vedere că distanţa de frânare în astfel de condiţii este mult mai mare.

Întrucât zăpada şi depunerile de zăpadă afectează întotdeauna buna desfăşurare a circulaţiei rutiere, recomandăm conducătorilor auto să-şi sporească atenţia pe toată durata deplasării, dar mai ales la ieşirile din tronsoanele împădurite şi sate, la intrările şi ieşirile de pe poduri sau la încrucişările cu autovehiculele cu gabarit mare.

În condiţiile unui trafic aglomerat, precipitaţiile, sub formă de burniţă sau ninsoare, pot determina apariţia unor blocaje rutiere temporare. Păstraţi-vă calmul, nu uitaţi de politeţe în trafic şi nu blocaţi intersecţiile. De asemenea, nu vă angajaţi în depăşirea coloanelor de autovehicule.

În situaţia în care vizibilitatea în oglinzile autovehiculului este redusă din cauza ninsorii, folosirea luminilor de către ceilalţi conducători auto reduce riscul producerii unor accidente din cauza neasigurării la schimbarea direcţiei de mers.În acest context, poliţiştii de patrulare recomandă ca luminile de întâlnire să fie folosite şi pe timpul zilei, permanent, mai ales în condiţii de vreme nefavorabilă.

De asemenea, curăţaţi în permanenţă farurile şi blocurile de semnalizare şi folosiţi corespunzător instalaţia de ventilaţie – climatizare.

Nu consumaţi alcool şi nu conduceţi dacă simţiţi că sunteţi obosiţi! Evitaţi să vorbiţi la telefonul mobil în timp ce conduceţi maşina.

Şi pietonilor le recomandăm să-şi sporească atenţia, să evite pe cât posibil folosirea părţii carosabile, mai ales după lăsarea întunericului şi în condiţii de vizibilitate redusă, asigurîndu-se temeinic înaintea traversării drumurilor.

Inspectoratul de Poliție Ialoveni reiterează, că ignorarea recomandărilor și a regulilor de circulație rutieră, neinformarea despre condițiile meteo, neatenția și viteza au făcut ca în primele 4 zile din acest an, pe teritoriul întregii țări, să se producă 23 de accidente rutiere, în care au fost traumatizate 32 de persoane, iar una a decedat.

Rugăm atât șoferii, cât și pietonii să-și prețuiască viața și să fie prudenți pe traseu.