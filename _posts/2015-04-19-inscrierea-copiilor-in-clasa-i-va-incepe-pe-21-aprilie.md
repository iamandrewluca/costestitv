---
id: 3567
title: Înscrierea copiilor în clasa I va începe pe 21 aprilie
date: 2015-04-19T13:56:55+03:00
author: Mircea
layout: post
guid: http://costestitv.info/?p=3567
permalink: /stiri/inscrierea-copiilor-in-clasa-i-va-incepe-pe-21-aprilie/
image: /wp-content/uploads/2015/04/calendarul-inscrierii-in-clasa-pregatitoare-2015-si-in-clasa-I-a.jpg
categories:
  - Social
  - Știri
---
Instituțiile de învățămînt din țară vor organiza, în perioada 14-30 aprilie, o zi a ușilor deschise pentru familiile care intenționează să își înscrie copiii în clasa I. <!--more-->Depunerea cererilor de înscriere a copiilor în clasa I va începe pe data de 21 aprilie. Potrivit Metodologiei aprobate de Ministerul Educației, procesul de înscriere a elevilor în clasa I se va desfășura în două etape succesive. Prima etapă, pentru înscrierea copiilor din districtul școlar aferent instituției de învățămînt, va avea loc în perioada 21 aprilie – 21 mai. A doua etapă de înscriere, pe locurile rămase libere, va avea loc în perioada 24 iunie – 17 august.

Codul educației prevede că școlarizarea copiilor devine obligatorie după împlinirea vîrstei de 7 ani, în clasa I fiind înscrişi, în mod obligatoriu, fără probe de concurs, toţi copiii din districtul şcolar corespunzător. Metodologia stabilește posibilitatea organizării de probe de aptitudini doar pentru copiii care vor fi înscriși în clasele cu profil de arte sau sport. În același timp, metodologia prevede că școlarizarea copiilor care nu au atins vîrsta de 7 ani urmează să fie decisă în baza cererii părinţilor sau a altor reprezentanţi legali ai copiilor, în baza unei decizii a Comisiei raionale/municipale de școlarizare.

Pe locurile rămase libere după prima etapă se vor putea înscrie, la solicitarea părinților, copiii care provin din alte districte școlare, inclusiv din alte localități. În cazul în care numărul cererilor de înscriere depuse de părinți cu domiciliul în afara districtului școlar este mai mare decît numărul de locuri libere rămase, vor avea prioritate copiii cu cerințe educaționale speciale; copiii care sînt în îngrijire parentală substitutivă; copiii orfani; copiii la care cel puțin unul dintre frații/surorile mai mari își fac studiile în instituția respectivă; copiii la care părinții/bunicii sînt angajați ai instituției de învățămînt.

Districtele școlare, planul de înmatriculare și, respectiv, numărul de locuri vor fi afișate la fiecare instituție de învățămînt general, inclusiv pe site-ul acesteia, după caz, pe site-urile direcțiilor raionale/municipale de învățămînt.

Textul integral al metodologiei cu privire la înscrierea copiilor în clasa I poate fi citit mai jos:[Ordinul_204](/wp-content/uploads/2015/04/Ordinul_204.pdf) [Ordin_202](/wp-content/uploads/2015/04/Ordin_202.pdf)