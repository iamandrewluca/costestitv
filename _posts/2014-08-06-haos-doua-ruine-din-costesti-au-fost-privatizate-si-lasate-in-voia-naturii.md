---
id: 2111
title: (HAOS) Două ruine din Costești au fost privatizate și lăsate în voia naturii
date: 2014-08-06T14:13:19+03:00
author: Mircea
layout: post
guid: http://costestitv.info/?p=2111
permalink: /stiri/haos-doua-ruine-din-costesti-au-fost-privatizate-si-lasate-in-voia-naturii/
image: /wp-content/uploads/2014/08/59.jpg
categories:
  - Social
  - Știri
---
<div class="box artGallery" style="color: #212121;">
</div>

<div class="changeFont" style="color: #000000;">
  <p class="big">
    În timp ce unele construcții sovietice s-au dărâmat fără să activeze măcar o zi, altele au ajuns mormane de pietre, chiar dacă au lucrat fără probleme mult timp. O situație de acest fel întâlnim în localitatea Costești, raionul Ialoveni.
  </p>
  
  <p>
    <!--more-->
  </p>
  
  <p>
    Aici, chiar în centrul comunei, se întrezărește o construcție surpată, despre care localnicii spun că a fost cândva Teatru de vară. Mai mult, la ieșirea din sat găsim o altă ruină sovietică, care ar fi trebuit să ajungă fabrică de cărămidă, însă lucrările s-au oprit odată cu destrămarea URSS-ului. În prezent, atât fostul Teatru de vară, cât și fabrica de cărămidă au fost privatizate de aceleași persoane, care, din câte se pare, nu doresc să le „resusciteze”, iar autoritățile spun că au mâinile legate.
  </p>
  
  <p>
    <img src="http://www.timpul.md/uploads/images/4%2B.jpg" alt="" width="650" height="432" /><br /> <em>Fabrica de cărămidă din satul Costești, Ialoveni</em>
  </p>
  
  <p>
    Satul Costești se află la doar șapte kilometri de orașul Ialoveni și la 17 km de capitală. Conform ultimului recensământ al populației, în localitate locuiesc peste 11 mii de oameni. Chiar dacă satul este foarte mare, majoritatea persoanelor apte de muncă nu au unde lucra și sunt nevoite să plece peste hotare. Cei rămași acasă sunt indignați că nu au un loc de muncă și le pare rău că fabrica de cărămidă nu a fost construită până la capăt. Ei se arată convinși că, dacă aceasta activa, oamenii n-ar fi plecat de acasă.
  </p>
  
  <p>
    <img src="http://www.timpul.md/uploads/images/1(10).JPG" alt="" width="650" height="432" /><br /> <em>Carcasa fabricii de cărămidă sau ce-a mai rămas din ea</em>
  </p>
  
  <p>
    Cât ține de Teatrul de vară din Costești, oamenii sunt și mai categorici. Cei vârstnici își aduc aminte de anii când mergeau la concerte în aer liber și se distra tot satul. Acum, tuturor le pare rău că nimeni nu încearcă să reconstruiască clădirea și spun că cei care au cumpărat construcția nu au niciun interes s-o refacă.
  </p>
  
  <p>
    <img src="http://www.timpul.md/uploads/images/6(7).JPG" alt="" width="650" height="432" /><br /> <em>Fostul Teatru de Vară din centrul satului Costești, acum stă în paragină</em>
  </p>
  
  <h2>
    Scheletul unei fabrici de cărămidă
  </h2>
  
  <p>
    Am decis să mergem în Costești, după ce un cititor ne-a scris că i se rupe inima de fiecare dată când trece pe lângă scheletul unei fabrici de cărămidă care a fost lăsată în voia sorții. Acesta ne-a mărturisit că reprezentanții primăriei din localitate „și-au spălat mâinile” și au vândut carcasa fabricii. Când am ajuns acolo, am găsit o construcție la o margine de sat, unde un păstor își păștea turma de oi. Bărbatul ne-a spus că nimeni nu trece pe acolo de mai multe luni și că fabrica n-a activat niciodată. „De când lucrările s-au oprit, aceasta degradează tot mai mult”, spune Dumitru.
  </p>
  
  <p>
    <img src="http://www.timpul.md/uploads/images/2(10).JPG" alt="" width="650" height="432" /><br /> <em>Dumitru, paște oile pe teritoriul fabricii de cărămidă</em>
  </p>
  
  <p>
    Metalul care stă la baza construcției era plin de rugină. Înăuntrul clădirii, unde ar fi trebuit să se desfășoare lucrările de producere a cărămizilor, acum sunt doar buruieni mai înalte decât omul și niște copaci care au apucat să crească pe acolo.
  </p>
  
  <p>
    Reprezentanții de la Primăria din Costești au confirmat că fabrica de cărămidă a fost privatizată în anul 2007, iar proprietari sunt soții Cegolea. „Chiar dacă edificiile și o parte din teren aparțin familiei Cegolea, cea mai mare parte de pământ este a primăriei. Recent, proprietarii imobilelor au scris o cerere ca să le fie oferit și pământul rămas, însă în privința aceasta ar trebui să se expună cei din consiliul local”, a precizat Andrei Diaconu, inginerul cadastral din localitate.Potrivit specialistului, teritoriul unde se află fabrica de cărămidă are peste un hectar.
  </p>
  
  <h2>
    Teatrul de vară s-a transformat în ruină chiar sub ochii autorităților
  </h2>
  
  <p>
    În timp ce întrebam oamenii din sat despre fabrica de cărămidă, mulți s-au arătat indignați și de fostul Teatru de vară, care, deși se află în centrul satului, s-a transformat într-o dărâmătură. Oamenii își aduceau aminte că până în anii `90 veneau aici să vizioneze filme, făceau adunări și priveau spectacole, dar acum nu mai există așa ceva.
  </p>
  
  <p>
    <img src="http://www.timpul.md/uploads/images/9.JPG" alt="" width="650" height="432" /><br /> <em>Scena Teatrului de Vară și acoperișul</em>
  </p>
  
  <p>
    Ca să vedem în ce stare se află fosta instituție culturală, am intrat pe teritoriu prin crăpătura unei porți. Toată regiunea, unde anterior stăteau scaune, era acoperită cu buruieni. Scena nu mai era, iar acoperișul este găurit practic în totalitate. Pereții înalți și groși păreau spălați de ploi și chinuiți de vânt. Nimic din tot ceea ce-am văzut nu mai aducea aminte că în trecut aici veneau circa 3000 de oameni pentru a-și petrece timpul liber.
  </p>
  
  <p>
    Potrivit datelor de la Primăria s. Costești, de Teatrul de vară se ocupa conducerea Casei de cultură, iar angajați erau aceleași persoane la ambele instituții. Inginerul cadastral din sat a confirmat că, din anul 2006, edificiul cultural a fost privatizat de către aceleași persoane care ulterior au cumpărat și fabrica de cărămidă.
  </p>
  
  <p>
    După cum povestește Ion Sârghi, actualul director al Casei de cultură, teatrul a fost cumpărat sub pretextul că în locul lui va fi construită o sală de sport, dar, după cum se vede, până în prezent nu s-a construit nimic.
  </p>
  
  <p>
    <img src="http://www.timpul.md/uploads/images/10(1).JPG" alt="" width="650" height="432" /><br /> <em>Spatele clădirii Teatrului de Vară, iulie 2014</em>
  </p>
  
  <p>
    Sârghi își amintește că prin anii `70, când încă era simplu angajat la instituția pe care acum o conduce, urmărea toate activitățile care aveau loc la Teatrul de vară. În perioada caldă, începând cu sfârșitul primăverii și până la începutul toamnei, toate manifestațiile erau organizate în aer liber. „Când eram tânăr, mergeam acolo la dansuri. Oamenii veneau să se relaxeze. După ce R. Moldova a obținut independența, nu s-a mai pus accent pe îngrijirea acestor tipuri de edificii culturale și rezultatele acestei ignorări le vedem acum. Noi, cei de la Casa de cultură nu putem schimba nimic, pentru că este proprietate privată. Ar putea face ceva cei de la primărie, dar nu se știe dacă ei își doresc acest lucru”, a mai subliniat directorul Ion Sârghi.
  </p>
  
  <p>
    <img src="http://www.timpul.md/uploads/images/7(5).JPG" alt="" width="650" height="432" /><br /> <em>Scena teatrului din alt unghi<br /> </em><br /> Teatrul de vară din satul Costești și-a început activitatea în anii `60 ai secolului trecut.
  </p>
  
  <p>
    <em>Teatrul de vară din Costești se întinde pe 22 de ari și nu mai activează de la începutul anilor `90. Clădirea nefinalizată a fabricii de cărămidă din aceeași localitate se întinde pe 1 ha și 33 de ari. Potrivit specialiștilor de la primărie, un ar de pământ pe teritoriul satului costă nu mai puțin de 13 mii de lei.</em>
  </p>
</div>

Sursa [Timpul.md](http://Timpul.md)

&nbsp;