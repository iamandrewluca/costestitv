---
id: 3161
title: Donaţia făcută partidului îl va trimite pe vicepreşedintele raionului Ialoveni la CNI
date: 2014-11-19T23:32:54+03:00
author: Mircea
layout: post
guid: http://costestitv.info/?p=3161
permalink: /stiri/donatia-facuta-partidului-il-va-trimite-pe-vicepresedintele-raionului-ialoveni-la-cni/
image: /wp-content/uploads/2014/11/img_8703.jpg
categories:
  - Politică
  - Știri
---
**Vicepreşedintele raionului Ialoveni, Valeriu Ţurcanu, a donat Partidului Liberal-Democrat din Moldova (PLDM) 50 de mii de lei, potrivit raportului financiar depus de formaţiune la Comisia Electorală Centrală (CEC). <!--more-->Aceasta sumă este echivalentă cu cea câştigată de demnitar din salariu pe durata întregului an 2013. Ţurcanu a declarat că banii donaţi partidului provin dintr-o afacere pe care o deţine. În consecinţă, pentru că nu a indicat în declaraţia de avere ce venit a obţinut din gestionarea afacerii, vicepreşedintele raionului Ialoveni ar putea fi bănuit de incompatibilitate şi de nedeclarare a veniturilor.**

Faptul că pe lângă funcţia publică are şi o afacere care îi asigură un venit suficient şi pentru donaţii electorale, ni l-a confirmat chiar Valeriu Ţurcanu. „Dragă domnişoară, eu folosesc venitul din salariu doar pentru plata utilităţilor. Am donat bani din alte surse financiare: am afacere, un restaurant”, a spus demnitarul.

**Patru imobile cumpărate într-un an**  
Valeriu Ţurcanu a devenit vicepreşedinte al raionului Ialoveni în luna octombrie 2013. Până atunci a fost administrator al unei întreprinderi individuale, dar şi consilier raional şi orăşenesc în Ialoveni. Potrivitdeclaraţiei sale de avere pentru anul 2013, din salariu Ţurcanu a obţinut un venit de 50 363 de lei, iar indemnizaţia de consilier raional şi orăşenesc a fost de peste 1300 de lei.  
În anul 2013, Valeriu Ţurcanu a dobândit două apartamente, o casă/vilă şi un garaj. În declaraţia de avere, Ţurcanu mai indică o casă de locuit de 138 metri patraţi, dar şi patru autoturisme: Volkswagen şi Hyundai – obţinute în anul 2012, Toyota – în anul 2009 şi Dacia Logan, cumpărat în anul 2006.  
Valeriu Ţurcanu declară două credite, unul de 235 de mii de dolari luat cu patru ani în urmă şi altul de 28 de mii de dolari contractat în anul 2012. De asemenea, demnitarul indică cinci conturi bancare şi faptul că deţine cote-părţi în trei societăţi comerciale, două dintre care activează în domeniul alimentaţiei publice, iar cea de a treia este specializată în construcţii.

**Demnitarul riscă să fie cercetat de CNI în două cazuri**  
Chiar dacă se află într-o funcţie publică, vicepreşedintele raionului Ialoveni continuă să-şi administreze propria afacere, întrucât este şi administrator al Întreprinderii Individuale „Scorpio-Ţurcanu”. Potrivit Camerei Înregistrării de Stat, genul principal de activitate al acestei firme este inclus la categoria “Restaurante”. În anul 2012 firma a obţinut un venit din vânzări de peste 1,3 milioane de lei. Deşi demnitarul spune că are şi alte venituri decât cel salarial, în declaraţia sa de avere pentru anul 2013 nu găsim nicio sumă indicată la capitolul veniturile din deţinerea cotelor părţi în capitalul social al acestei întreprinderi.  
Sergiu Popov, şeful Direcţiei controlul incompatibilităţilor din cadrul Comisiei Naţionale de Integritate (CNI), spune că Valeriu Ţurcanu poate fi cercetat sub două aspecte: cel al incompatibilităţii de funcţii şi al nedeclarării veniturilor obţinute din gestionarea afacerii. “Legea privind administraţia publică locală interzice preşedintelui şi vicepreşedintelui raionului, primarului şi viceprimarului, ca pe parcursul mandatului lor, să deţină alte funcţii retribuite sau să cumuleze o altă funcţie, prin contract sau acord, în întreprinderi străine sau întreprinderi şi organizaţii mixte, în întreprinderi, instituţii şi organizaţii cu orice formă de organizare juridică, cu excepţia activităţilor ştiinţifice, didactice şi de creaţie. Prin urmare, vicepreşedintele raionului Ialoveni, în situaţia dată, ar putea admite o stare de incompatibilitate de funcţii, iar acest lucru trebuie cercetat în detalii de către CNI”, spune Sergiu Popov.  
Reprezentantul CNI mai menţionează că oficialul din Ialoveni ar putea fi şi subiectul unui act de control al veniturilor şi proprietăţilor, întrucât acesta nu a indicat pentru anul 2013 venitul obţinut din activitatea de întreprinzător.

**Lilia Zaharia, MoldovaCurată.md**